Minni[1] (nota inizialmente in Italia come Topolina o Minnie, in inglese Minnie Mouse), il cui nome è un diminutivo di Minerva, è un personaggio immaginario dei cartoni animati e dei fumetti, creato da Walt Disney e Ub Iwerks nel 1928, famoso per essere l'eterna fidanzata di Topolino.[1][2] Il personaggio ha esordito nel cortometraggio animato L'aereo impazzito (Plane Crazy) ed è poi apparso in altri cortometraggi realizzati soprattutto dagli anni trenta agli anni quaranta e in migliaia di storie a fumetti realizzate in vari paesi del mondo.[3] 

Minni viene creata da Walt Disney e Ub Iwerks nel 1928, contemporaneamente a Topolino, per il cortometraggio animato muto L'aereo impazzito. Topolino era stato ideato in sostituzione del loro personaggio precedente, il coniglio Oswald, del quale Disney e Iwerks non detenevano più i diritti.

Graficamente Minni venne disegnata identica a Topolino, del quale ricalca le dimensioni e proporzioni, mentre i tratti somatici furono resi femminili dotandola di lunghe ciglia[2]; come unico vestito indossava una gonna corta, inizialmente a tinta unica, sotto la quale si intravedevano un paio di mutandine di pizzo.

Il personaggio, ancora senza nome, era disegnata nei panni di una "flapper", una giovane irriverente nel vestire e decisamente fuori dagli schemi degli anni venti.

Nel corso degli anni Minni va incontro a un'evoluzione grafica[4], come tutti i personaggi Disney: già nel successivo Steamboat Willie (1928) venne fornita delle sue tipiche grandi scarpe col tacco; negli anni trenta era caratterizzata da una gonna a pois e da un cappellino con un fiore; solo nel 1937 compare il grande fiocco in testa, nella storia a fumetti Topolino sosia di Re Sorcio, e nei cartoni non lo sfoggerà prima di Festa a sorpresa per Topolino (1939). Dal 1939 gli occhi non sono più composti dalle sole pupille, come avviene per lo stesso Topolino, e nel dopoguerra viene vestita anche nella parte superiore del corpo con l'iconico completo dalle maniche a palloncino, assumendo grosso modo quella che è la sua caratterizzazione definitiva. Fra gli anni quaranta e sessanta molti disegnatori le evidenziarono le labbra col rossetto. Dagli anni ottanta in poi il suo abbigliamento è stato più volte modificato, per aggiornarlo alle mode del momento[5], anche se il fiocco in testa è sempre rimasto. 

Nella storia Topolino e il mistero delle collane (The Gleam, 1942) realizzata da Floyd Gottfredson e Merrill De Maris, viene rivelato che il suo nome completo è Minerva Mouse, comunque usato raramente.

Nella storia Topolino e il bel gagà (Mr. Slicker and the Egg Robbers, 1930), la terza storia a fumetti in assoluto di Topolino, compaiono i personaggi di suo padre Marcus Mouse (in italiano signor Tognone) e sua madre, della quale non venne fatto il nome, entrambi modesti agricoltori che lavorano duramente per pagare gli studi alla figlia; nella stessa storia compaiono fotografie dei suoi nonni Marshall Mouse e Matilda Mouse. Ha anche uno zio ricchissimo, Mortimer, apparso nella storia Topolino nella valle infernale (1930), e almeno due nipotine, Millie e Melody Mouse, figlie di sua sorella Marissa (Mary).

Da sempre fidanzata con Topolino, di professione è inizialmente casalinga, sempre disposta tuttavia a lanciarsi nelle imprese più disparate al fianco dell'amato; nella storia del 1941 Topolino agente di pubblicità, tuttavia, si fa assumere presso un'agenzia pubblicitaria, anche se solo per invogliare Topolino a trovarsi un lavoro anche lui invece di girare il mondo in pericolose avventure, e in storie più moderne a volte viene ritratta come un'impiegata; durante la seconda guerra mondiale ha anche fatto volontariato. Abita a Topolinia (Mouseton) in una villetta suburbana in legno con giardino, simile a quella degli altri personaggi.[1][2] La sua migliore amica è Clarabella, più raramente si incontra con Paperina. 

Topolino e Minni debuttano insieme nel cortometraggio L'aereo impazzito, un cartone animato del maggio 1928[2] che li vede divertirsi su un aeroplano; nel secondo cortometraggio, Topolino gaucho, il terzo a essere distribuito nel 1928, Minni è una cameriera che balla il tango per Topolino gaucho e per Gambadilegno il fuorilegge, che tornerà a corteggiarla in diversi altri corti almeno fino a Topolino e i pirati (1934); quest'ultimo intende rapirla, ma Topolino la salva. Nel terzo corto, Steamboat Willie, il primo in assoluto a essere distribuito, Gambadilegno è il capitano di un battello con Topolino come mozzo, e Minni è la loro unica passeggera; il corto è un successo notevole e verranno prodotti altri dodici film con Topolino nel 1929, in sette dei quali Minni compare come co-protagonista: il primo del 1929 fu I due cavalieri di Minni (The Barn Dance), distribuito il 14 marzo con Minni di nuovo al centro delle attenzioni di Topolino e Gambadilegno; poi ricordiamo The Opry House, distribuito il 28 marzo, il primo corto di Topolino senza Minni (anche se compare su un manifesto come celebrità); Via il gatto, Topolino balla (When the Cat's Away), distribuito l'11 aprile, che mostrava Minni e Topolino insolitamente piccoli quanto i comuni topi (in alcune scene ad esempio ballavano sopra i tasti di un pianoforte); L'aratro di Topolino (The Plow Boy), distribuito il 9 maggio, in cui Minni è una contadina e chiede a Topolino di mungere la mucca Clarabella, ancora non antropomorfa, e compare anche Orazio nei panni del cavallo di Topolino; infine, in Le follie di Topolino (Mickey's Follies, 26 giugno) Topolino dedica a Minni una canzone dal testo intriso di spensieratezza e sincere professioni amorose, il cosiddetto Minnie's Yoo-Hoo, che diventerà quasi subito la "sigla" fissa di apertura e chiusura dei cortometraggi di Topolino per gran parte del periodo d'oro del personaggio, quello dei corti in bianco e nero.

Il corto Topolino vince il bandito (The Cactus Kid, 11 aprile 1930) è l'ultimo con Topolino e Minni a essere animato da Ub Iwerks. In Il picnic di Topolino (14 novembre), Minni presenta al suo fidanzato il suo nuovo cagnolino Rover, molto simile al futuro Pluto.

Fino al 1933 Minni continua a essere protagonista di innumerevoli cortometraggi al fianco di Topolino, ma dal 1934 diventa improvvisamente un personaggio secondario, messa da parte a causa del successo di altri comprimari come Pippo, Paperino e Pluto, destino che presto toccherà del resto allo stesso Topolino; torna occasionalmente per svolgere il ruolo della fanciulla in pericolo o della fidanzata, come in L'eroico ammazzasette (1938) o in Il rivale di Topolino (1936) in cui viene per la prima volta corteggiata dallo sbruffone Topesio. Negli anni quaranta conosce un modesto recupero in alcuni cortometraggi insieme a Topolino, subendo un restyling a opera dell'animatore Roger Moore, ma anche come padroncina di Pluto e Figaro, il gattino nero di Pinocchio, in alcuni corti di Pluto; bisognerà però attendere gli anni ottanta e il mediometraggio Canto di Natale di Topolino (Mickey's Christmas Carol, 1983) per rivederla in un ruolo di spessore, e, come protagonista, nello speciale televisivo della NBC Totally Minnie[6]. Nel 1995 riacquista il look anni '30 nel cortometraggio Topolino e il cervello in fuga, poi dal 1999 compare nella serie di cartoni animati per la televisione Mickey Mouse Works. Successivamente torna nella serie animata televisiva House of Mouse - Il Topoclub dal 2001 al 2004 e nel lungometraggio Topolino, Paperino, Pippo: I tre moschettieri. Ritorna come protagonista nel 2013, riportata integralmente all'aspetto originario con le sole pupille, in Topolino (serie animata) di Paul Rudish.

